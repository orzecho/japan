---
layout: post
title: "Ueno"
date: 2017-08-12 23:00 +0900
categories: journal
---

![Ueno]({{ site.url }}/japan/assets/ueno.jpg)
Wizytę w Ueno odkładaliśmy przez jakiś czas, bo a to festiwal świateł na Sumidzie, a to planszówkowy meetup w Shibuyi... Nadszedł jednak dzień, w którym powiedziałam: "Basta, idziemy!". Po przejrzeniu mapki dostępnej w przewodniku doszliśmy do wniosku, że w Ueno poza sporych rozmiarów parkiem, cmentarzem rodziny Tokugawa i pewną bardzo szczególną ulicą nie ma wielu ciekawych miejsc do zobaczenia. Zaplanowaliśmy sobie dwu-trzygodzinny spacer, powrót do domu, zakupy i ćwiczenia. Ale, jak zwykle, wyszło jak wyszło...
Ueno przywitało nas szarością chmur i delikatną mżawką. Praktycznie od razu po wyjściu z metra minęliśmy posążki dwóch pand, porośnięte bluszczem w miejscach, gdzie pandy są ciemniejsze - oczy, uszy, łapki. Kilka wieczorów wcześniej koleżanka zdradziła nam, że są plany postawienia trzeciego, mniejszego posążka, bo niedawno w pobliskim Ogrodzie Zoologicznym urodziła się panda (w związku z tym i tak już zapandzone Ueno przybrało na monochromie).
W parku... cóż, chyba jak w parku. Szerokie deptaki, mniejsze, poukrywane ścieżki, statuy sławnych ludzi. Tu i tam drewniane lub kamienne bramy tori prowadzące do pochowanych w cieniu drzew świątyń i kapliczek. Strumyczki, jeziorka i chmary komarów. Na głównym placu odbywał się akurat festiwal przyjaźni japońsko-pakistańskiej, więc i chmara ludzi, sprzedawcy nawołujący do skosztowania swoich towarów, ludzie jęczący ze sceny ludowe piosenki i mnóstwo mieszających się ze sobą zapachów.
Nie daliśmy rady zabawić długo w tym harmidrze, zboczyliśmy nieco z trasy i poszliśmy zobaczyć określony w przewodniku jako ważny staw Shinobazu. W przejściach tu i tam uroku dodawały straganiki z okonomiyaki, mięsiwem na patyku, kruszonym lodem czy grillowaną kukurydzą.
Chodzimy dookoła miejsca, gdzie według mapki powinien znajdować się staw. Idziemy w prawo, wracamy, idziemy w lewo. Nic. Wszędzie tylko ogrodzenia i jakieś kwiaty z wielkimi liśćmi w stylu takich trzymanych przez Totoro w jego najsłynniejszej pozie. Dopiero po chwili dotarło do nas, co widzimy - ogromny staw w całości pokryty lotosem. Nie dało się tego nijak oddać na fotografiach. Wierzcie mi, próbowaliśmy. Przy mostkach ludzie wrzucali monety stojenowe do wody. Część z nich trafiła na rozłożyste liście... i tam została. Wiele roślin uginało się pod ciężarem metalu.
Gdy już napatrzyliśmy się na ten mały cud natury, skierowaliśmy swoje kroki na północ, gdzie w plątaninie wąziutkich uliczek napatrzyliśmy się na małe buddyjskie świątynie, cmentarze rodzinne i różne sposoby zdobienia ganków (od całkowitego minimalizmu po fontanny kwiatowe z wszędobylskimi figurkami zwierzątek lub Buddy). Zanim dotarliśmy do cmentarza Tokugawa, obejrzeliśmy już dość nagrobków, ominęliśmy więc ten punkt programu i przeszliśmy od razu do naszego ostatniego celu podróży - kociej ulicy.
Według naszego przewodnika okolice schodów Yuyake Dandan i ulica, która się tam ciągnie, jest ulubionym miejscem odwiedzin kotów oraz kocich amatorów (z oczywistych względów). Niestety, jak wszystkim wiadomo, koty nie lubią deszczu, więc z obiecywanych tabunów kotów było nam dane zobaczyć tylko Mi-chana, który chodził od przybytku do przybytku i żebrał o jedzienie. Sądząc po błyszczącym futrze i nawoływaniu sklepikarzy, nie odszedł głodny.
Cała ulica wypełniona była plakatami z kotami, sklepem, gdzie sprzedawano wyłącznie asortyment z podobiznami kotów, budką z taiyaki w kształcie kota i figurkami białych kotów na dachach. Trudno oderwać oczy.
Dzień zakończyliśmy w Book-Offie, sklepie z przecenionymi książkami, płytami i komiksami, w sporej części do 108 jenów (ok. 4 zł), gdzie mimo słabej znajomości japońskiego każde znalazło coś dla siebie.
Już nie ma przebacz, trzeba się nauczyć języka.
