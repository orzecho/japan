---
layout: post
title: "Ikebukuro"
date: 2017-08-02 23:00 +0900
categories: journal
---

![HDR Ikebukuro]({{ site.url }}/japan/assets/ikebukuro.jpg)
Plan tym razem był nieco ambitniejszy i bardziej turystyczny - zwiedzić na piechotę Ikebukuro. To jedna z tych dzielnic których główną atrakcją są sklepy, tak przynajmniej twierdzi Internet. Wsiedliśmy więc do monoraila na naszej ulubionej Toei Mita z zamiarem przesiąścia się do Yamanote. Jednak gdy wysiedliśmy na Sugomi stwierdziliśmy, że daleko nie jest, pogoda jest ładna (tylko trochę padało, na standardy japońskie było sucho) więc możemy się przejść.  
Po drodze, poza tym, że parę razy źle skręciliśmy, znaleźliśmy pole golfowe. W centrum miasta. Choć "pole golfowe" to określenie nieco na wyrost, bo rozmiary miało typowo japońskie to było zielone, ogrodzone i stali tam ludzie z kijami i odbijali piłeczki. Kto bogatemu zabroni?  
![Pole golfowe w Sugomi]({{ site.url }}/japan/assets/pole.jpg)
Zaraz potem wpadliśmy na świątynie Shinto, nieoznakowaną w żaden sposób na mapie, więc miała dla nas urok tajemniczości. Oczywiście przed wejściem były namalowane jakieś kanjie, ale to wcale nie pomagało. Nie było też nikogo żeby o cokolwiek spytać, teren wydawał się zupełnie opuszczony.  
![Świątynia Shinto w Sugomi]({{ site.url }}/japan/assets/swiatynia-sugomi.jpg)
Pierwsze na co trafiliśmy gdy już udało nam się wyjść z gąszcza uliczek i dojść do Ikebukuro był Sunshine 60, wielki kompleks handlowo-usługowy, jedna z pozycji na naszej liście. Jest on na tyle duży, że można się w nim zgubić, więc nie jest absolutnie przekonany czy zobaczyliśmy wszystko to co mieliśmy zobaczyć, ale to co widzieliśmy nie było aż tak okazałe jak się tego spodziewaliśmy. Parę pięter sklepów i restauracji, ot w miarę duża galeria handlowa. Raj dla kogoś kto szuka merchandise'u z Pokemonów lub chce zabrać dziecko do theme parku, poza tym nic przesadnie fascynującego. Całkiem ciekawie brzmiały też atrakcje na ostatnim, sześćdziesiątym, piętrze, ale zostawiliśmy je sobie na inny dzień.  
Później poszliśmy zjeść obiad do Jonathans (w porządku, chociaż cena/jakość 3/5), a gdy skończyliśmy było już ciemno. Następnym punktem planu był Metropolitan Theatre, ale dojście do niego okazało się trudne. Wpadliśmy w plątaninę rozświetlonych neonami uliczek, gdzie każda witryna przyciąga innymi atrakcjami i zanim się z niej wydostaliśmy minęła pewnie dobra godzina lub dwie. Sam Metropolitan Theatre to pewnie gratka dla fanów nowoczesnej architektury lub jeszcze lepiej japońskiej sztuki teatralnej. My do pierwszej grupy się nie zaliczamy, do drugiej potencjalnie moglibyśmy gdyby nie brak czasu i pieniędzy więc nasza wizyta była pobieżna.  
Byliśmy już solidnie zmęczeni, a chcieliśmy kupić jeszcze kubki, bo okazało się, że w naszym mieszkaniu ich nie ma, a jak tu żyć bez herbaty? Wydaje się to mało ambitne zadanie, ale zastawa kuchenna to wcale nie jest coś w czym Ikebukuro się specjalizuje. W naszych poszukiwaniach trafiliśmy do Bic Camera, wielkiego, ośmiopiętrowego sklepu z RTV i AGD, który sam w sobie był całkiem ciekawą atrakcją, ale niestety kubków brak. W końcu zawędrowaliśmy do 100yen shopu gdzie udało się coś w końcu kupić.
