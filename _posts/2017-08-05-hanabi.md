---
layout: post
title: "Shibuya"
date: 2017-08-05 23:00 +0900
categories: journal
---

![Hanabi w Itabashi]({{ site.url }}/japan/assets/itabashi-hanabi.jpg)
Do tej pory nasze dni wyglądały dość podobnie: pobudka, szybkie śniadanie, zwykle w postaci onigiri kupionego w kombini poprzedniego dnia, i w drogę do kolejnej dzielnicy Tokio chłonąć krzyk naganiaczy restauracyjnych i blask neonów.  
Dziś jednak postawiliśmy na sport i kulturę. Dzień zaczęliśmy od przebieżki do okolicznego parku, który na mapie wydawał się ogromny (a przynajmniej spory, jak na Tokio), a który obiegliśmy dokoła może w 10 minut. U nas (a przynajmniej u mnie) na słowo "park" w głowie pojawia się obraz Pola Mokotowskiego, czyli równo przystrzyżonej zieloniutkiej trawy, zadbanych drzewek, wydzielonych ścieżek rowerowych i pieszych. Japońskie koueny przypominają bardziej wydzielone tereny dzikiej roślinności, którą gdzieniegdzie przecinają cieniutkie ścieżynki albo ukryte drewniane schodki. O ile nie pada deszcz, zewsząd dobiega ogłuszające brzęczenie cykad, których wylinki da się zauważyć tu i ówdzie, czasem zebrane na kupkę przez uchachanych chłopców. Pojedyncze, ukryte wśród drzew polanki pokrywa ostra, z rzadka rosnąca trawa - bardziej przypominają padok niż park, co sprawia, że człowiekowi natychmiast odechciewa się siadania.  
Po znalezieniu w miarę ustronnego miejsca na trening, pięknej kamienno-drewnianej altanki porośniętej bluszczem, wytrzymaliśmy tylko 40 minut. Upał, wysoka wilgotność powietrza, twarde, kamienne podłoże - to wszystko dałoby się wytrzymać, gdyby nie małe, krwiożercze istotki, których z minuty na minutę robiło się coraz więcej. Komarów nie odstraszała nawet słynna tropikalna Mugga. Skończyło się na tym, że rozciąganie zrobiliśmy już pod domem, ku uciesze okolicznych mieszkańców i naszych współlokatorów, którzy wybrali akurat ten moment, by wyjść na spacer.  
Wieczorem natomiast postawiliśmy na integrację. Mieszkamy w dość sporym domku, jest tu ze 20 pokojów, a podczas naszego pobytu spotkaliśmy (w kuchni) może ze cztery osoby, z którymi zamieniliśmy raptem dwa słowa. Na więcej nie było czasu, bo albo spieszyliśmy się na pociąg, by zobaczyć jak najwięcej (w Tokio nie ma nocnych), albo godzina była na tyle późna, że wręcz nie wypadało nie czmychnać cicho do pokoju, przepraszająco kiwając głową. Przeglądając strony o darmowych atrakcjach, znaleźlismy informację o festiwalu sztucznych ogni, po japońsku hanabi matsuri, który miał mieć miejsce tuż przy naszym lokum, pół godziny spacerkiem na północ. Wrzuciliśmy zaproszenie na tablicę suchościeralną. Co nas miło zaskoczyło, na odzew nie trzeba było długo czekać. Kilka osób wyraziło chęć uczestnictwa, podpisując się imionami i numerami pokojów.  
Ostatecznie zebrała się nas dziewiątka. Towarzystwo mieszane: dwoje Polaków (my), Japonka nie mówiąca ni słowa po angielsku, para japońsko-niemiecka, Kanadyjka, Niemiec i dwie dziewczyny z Arabii Saudyjskiej (które notabene się nam zgubiły w tłumie już na samym początku). Po krótkim spacerze wypełnionym nerwowym śmiechem i pytaniami o imiona, pracę czy dotychczasowy pobyt w Japonii dotarliśmy na miejsce. Wzdłuż drogi ciągnęły się słupy z czerwonymi papierowymi latarniami z logiem festiwalu, a dróżkami płynęły tłumy autochtonów, wielu z nich w tradycyjnych kolorowych strojach festiwalowych: hakamach (panowie) i yukatach (panie). Oko najbardziej cieszyły dzieci, które beztrosko hasały i plątaly się rodzicom pod nogami, zwłaszcza dziewczynki, ubrane w jaskrawe yukaty i z kolorowymi ozdobami we włosach.  
Większość z nas przyszła na festiwal głodna, w nadziei na typowe japońskie stoiska z jedzeniem. Przeliczyliśmy się jednak, bo stoiska były, ale pojedyncze i słabo oznaczone. Najczęściej oświetlone namiociki należały do służb porządkowych albo opieki medycznej. Nic więc dziwnego, że rzuciliśmy się na pierwsze lepsze stoisko, gdzie przez wszędobylskie niezrozumiałe kanji wyboru dokonaliśmy metodą "wskaż i kup". Prawdopodobnie nabyliśmy makaron soba oraz yakitori, ale nigdy nie będziemy pewni. Sam pokaz trwał półtorej godziny i był przepiękny. Przed każdą partią fajerwerków pani milym głosem ogłaszała przez głośniki sponsorów. Najwięcej uciechy sprawił pokaz pokemonowy, podczas którego na niebie pojawiła się kilka razy głowa Pikachu i liczba "20", z okazji 20. już filmu tej serii. Jeśli udało się je złapać na zdjęciu, to zapewne zamieścimy je na blogu. Jeśli nie... cóż. Od czego jest internet?  
O ile na miejsce ludzie przybywali falami, jak pozwalalo na to dojeżdżające metro, tak w powrotną drogę prawie wszyscy ruszyli jak jeden mąż. Okoliczności (czyli stanie w długich kolejkach) standardowo sprzyjały zacieśnianiu więzi miedzyludzkich. Na szczęście my długo stać nie musieliśmy, szybko odbiliśmy w prawo, w stronę naszego lokum i już pustą drogą szliśmy wzdłuż rzeki w przepiekną, parną, tokijską noc, rozmawiając o bzdetach, śmiejąc się i poznając kolejne słówka. I choć każdy się zarzekał, że jest zmęczony i jutro czeka nas kolejny dzień, spędziliśmy jeszcze dobre dwie godziny na rozmowach. W kuchni, a jakże.

